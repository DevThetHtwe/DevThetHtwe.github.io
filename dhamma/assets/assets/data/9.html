<h2>မေတ္တာသုတ် (ပါဠိ)</h2>
<p>၁။ ယဿာနုဘာဝတော ယက္ခာ၊
    နေဝ ဒဿေန္တိ ဘီသနံ။
    ယဉှိစေဝါနုယုဉ္ဇန္တော၊
    ရတ္တိန္ဒိဝ မတန္ဒိတော။
</p>
<p>၂။ သုခံ သုပတိ သုတ္တော စ၊
    ပါပံ ကိဉ္စိ န ပဿတိ။
    ဧဝမာဒိ ဂုဏူပေတံ။
    ပရိတ္တံ တံ ဘဏာမ ဟေ။
</p>
<p>၃။ ကရဏီယ မတ္ထကုသလေန၊
    ယန္တ သန္တံ ပဒံ အဘိသမေစ္စ။
    သက္ကော ဥဇူ စ သုဟုဇူ စ၊
    သုဝစော စဿ မုဒု အနတိမာနီ။
</p>
<p>၄။ သန္တုဿကော စ သုဘရော စ၊
    အပ္ပကိစ္စော စ သလ္လဟုကဝုတ္တိ။
    သန္တိန္ဒြိယော စ နိပကော စ၊
    အပ္ပဂဗ္ဘော ကုလေသွ န နုဂိဒ္ဓေါ။
</p>
<p>၅။ န စ ခုဒ္ဒ မာစရေ ကိဉ္စိ၊
    ယေန ဝိညူ ပရေ ဥပ ဝဒေယျုံ။
    သုခိနောဝ ခေမိနော ဟောန္တု၊
    သဗ္ဗတတ္တာ ဘဝန္တု သုခိတတ္တာ။
</p>
<p>၆။ ယေ ကေစိ ပါဏဘူတတ္ထိ၊
    တသာ ဝါ ထာဝရာဝ နဝသေသာ။
    ဒီဃာ ဝါ ယေဝ မဟန္တာ၊
    မဇ္ဈိမာ ရဿကာ အဏုကထူလာ။
</p>
<p>၇။ ဒိဋ္ဌာ ဝါ ယေဝ အဒိဋ္ဌာ၊
    ယေဝ ဒူရေ ဝသန္တိ အဝိဒူရေ။
    ဘူတာဝ သမ္ဘဝေသီဝ၊
    သဗ္ဗသတ္တာ ဘဝန္တု သုခိတတ္တာ။
</p>
<p>၈။ န ပရော ပရံ နိကုဗ္ဗေထ၊
    နာတိမညေထ ကတ္ထစိ န ကဉ္စိ။
    ဗျာရောသနာ ပဋိဃသည၊
    နာညမညဿ ဒုက္ခ မိစ္ဆေယျ။
</p>
<p>၉။ မာတာ ယထာ နိယံပုတ္တ၊
    မာယုသာ ဧကပုတ္တ မနုရက္ခေ။
    ဧဝမ္ပိ သဗ္ဗဘူတေသု၊
    မာနသံ ဘာဝယေ အပရိမာဏံ။
</p>
<p>၁၀။ မေတ္တဉ္စ သဗ္ဗလောကသ္မိံ၊
    မာနသံ ဘာဝယေ အပရိမာဏံ။
    ဥဒ္ဓံ အဓော စ တိရိယဉ္စ၊
    အသမ္ဗာဓံ အဝေရ မသပတ္တံ။
</p>
<p>၁၁။ တိဋ္ဌံ စရံ နိသိန္နော ဝ၊
    သယာနော ယာဝတာဿ ဝိတမိဒ္ဓေါ။
    ဧတံ သတိံ အဓိဋ္ဌေယျ၊
    ဗြဟ္မ မေတံ ဝိဟာရ မိဓ မာဟု။
</p>
<p>၁၂။ ဒိဋ္ဌိဉ္စ အနုပဂ္ဂမ္မ၊
    သီလဝါ ဒဿနေန သမ္ပန္နော။
    ကာမေသု ဝိနယ ဂေဓံ၊
    န ဟိ ဇာတုဂ္ဂဗ္ဘသေယျ ပုန ရေတိ။
</p>
<p>မေတ္တသုတ္တံ နိဋ္ဌိတံ။
</p>
<h2>မေတ္တသုတ် ရွတ်ဖတ်ရခြင်း အကျိုး</h2>
<p>မေတ္တသုတ်ကို အမြဲမပြတ် ရွတ်ဖတ်လေ့ရှိသူတို့မှာ ဘီလူးသရဲစသော မကောင်းဆိုးဝါးတို့၏ အခြောက်အလှန့်မခံရခြင်း၊
    အနာရောဂါကင်းခြင်း၊ အိမ်မက်ဆိုး နိမိတ်ဆိုး အတိတ်ဆိုးများ မတွေ့ကြုံရခြင်း၊ ချမ်းသာစွာ အိပ်ရခြင်း၊ နိုးရခြင်း၊
    လူနတ်အများချစ်ခင်ခြင်း၊ အဆိပ်လက်နက် မစူးရှခြင်း၊ ရူးသွပ်သော ဝေဒနာကင်းခြင်းမှစ၍ ဗြဟ္မာ့ဘုံရောက်သည်အထိ
    အကျိုးပေးနိုင်စွမ်းရှိလေသည်။
</p>
<h2>မေတ္တသုတ် မြန်မာပြန်</h2>
<p>၁။ မေတ္တသုတ်ပရိတ်တော်၏ တန်ခိုးရှိန်စော်အာနုဘော်ကြောင့် ဘီလူးကြမ်းတို့သည် ကြောက်မက်ဖွယ်သော အဆင်း အသံ အစရှိသော
    အာရုံတို့ကို မပြဝံ့ မခြောက်ဝံ့ကြလေကုန်၊ မေတ္တာသုတ်ပရိတ်တော်ကို ညဉ့်အခါ၌လည်းကောင်း၊ နေ့အခါ၌လည်းကောင်း၊ မပျင်းမရိ
    လုံ့လပြု၍ ရွတ်ဖတ်သောသူသည်
</p>
<p>၂။ ချမ်းသာစွာအိပ်ရ၏။ အိပ်သော်လည်း မကောင်းသော အိမ်မက်ကို တစိုးတစိမျှ မမြင်မက်၊ ဤသို့ အစရှိသော ဂုဏ်ကျေးဇူးအပေါင်းနှင့်
    ပြည့်စုံသော မေတ္တာသုတ်ပရိတ်တော်ကို အို - သူတော်ကောင်းတို့ ငါတို့ ရွတ်ဖတ်ကြပါကုန်စို့။ <br />
    ၃။ လောကီ လောကုတ္တရာအကျိုးစီးပွား၌ လိမ်မာသောသူသည် ငြိမ်သက်အေးချမ်းသော နိဗ္ဗာန်ကို အာရုံပြု၍
    ဤဆိုလတ္တံ့သောသူတော်ကောင်းနည်းလမ်းကို ကျင့်ကြံအားထုတ် ပြုလုပ်အပ်၏။ ကိုယ်နှင့်အသက်တို့ကို မငဲ့ကွက် မညှာတာ
    ပြုလုပ်ခြင်းငှာ စွမ်းနိုင်ရာ၏။ ကိုယ်နှုတ်နှစ်ပါး ရိုးသားဖြောင့်မတ်ရာ၏။ စိတ်သဘောထား ကောင်းစွာ ဖြောင့်မတ်ရာ၏။
    ဆိုဆုံးမလွယ်ရာ၏။ နူးညံ့သိမ်မွေ့ရာ၏။ သူတပါးအပေါ် ထောင်လွှားသော မာန်မာနမရှိရာ။ <br />
    ၄။ ရောင့်ရဲလွယ်ရာ၏။ မွေးမြူလွယ်ရာ၏။ နည်းပါးသော အမှုကိစ္စရှိရာ၏။ ပေါ့ပါးသော အသက်မွေးခြင်း ရှိရာ၏။ ငြိမ်သက်သော
    အိန္ဒြေရှိရာ၏။ အရာရာ၌ ခွဲခြမ်းစိတ်ဖြာ ရဲရင့်သော ဉာဏ်ပညာရှိရာ၏။ ကိုယ်နှုတ်နှလုံးသုံးပါးလုံး ရုန့်ရင်းကြမ်းတမ်းမှု
    မရှိရာ။ ဒါယကာတို့၌ တွယ်တာမက်မောမှု မရှိရာ။ <br />
    ၅။ ပညာရှိတို့ ကဲ့ရဲ့ရှုတ်ချအပ်သော တစုံတခုသော မကောင်းမှုကို အနည်းငယ်မျှသော်လည်း မပြုမလုပ်ရာ၊ ခပ်သိမ်းသော
    သတ္တဝါတို့သည် ကိုယ်၏ချမ်းသာခြင်းနှင့် ပြည့်စုံကြပါစေကုန်သတည်း၊ စိတ်၏ ချမ်းသာခြင်းနှင့် ပြည့်စုံကြပါစေကုန်သတည်း၊
    ဘေးရန် ဥပဒ္ဒဝေါ မရှိကြပါစေကုန်သတည်း။<br />
    ၆။ အကြွင်းမရှိ အလုံးစုံ ထွက်သွက်ဝင်သက်ရှိသော သတ္တဝါ၊ ထင်ရှားရှိသော သတ္တဝါ၊ ထိတ်လန့်တ်သော သတ္တဝါ၊ တည်ကြည်ငြိမ်သက်သော
    သတ္တဝါ၊ ရှည်သော သတ္တဝါ၊ တိုသော သတ္တဝါ၊ ပုကွသော သတ္တဝါ၊ မတိုမရှည်သော သတ္တဝါ၊ ကြီးသော သတ္တဝါ၊ ငယ်သော သတ္တဝါ၊
    မကြီးမငယ်သော သတ္တဝါ၊ ဆူသော သတ္တဝါ၊ ကြုံ့သောသတ္တဝါ၊ မဆူမကြုံ့သော သတ္တဝါ။<br />
    ရ။ မျက်စိဖြင့်မြင်ကောင်းသော သတ္တဝါ၊ မျက်စိဖြင့် မမြင်ကောင်းသော သတ္တဝါ၊ အဝေး၌နေသော သတ္တဝါ၊ အနီး၌နေသော သတ္တဝါ၊
    ထင်ရှားဖြစ်ပေါ်ပြီးသော သတ္တဝါ၊ ဖြစ်ဆဲတည်နေသော သတ္တဝါ၊ ဤအလုံးစုံသော သတ္တဝါတို့သည် ကိုယ်စိတ်နှစ်ဖြာ ချမ်းသာခြင်း
    ရှိကြပါစေကုန်သတည်း။ <br />
    ၈။ တယောက်သောသူက တယောက်သောသူကို အမျက်မထွက်ပါစေလင့်၊ တစုံတခုသော အမှုကိစ္စ၌ တယောက်သောသူက တယောက်သောသူကို
    ညှဉ်းဆဲချုပ်ချယ်သော ကာယကံ ဝစီ
    ကံဖြင့်လည်းကောင်း၊ခိုက်ရန်မျက်ပွား အငြိုးးထားသော စိတ်ဖြင့်လည်းကောင်း၊ အနည်းငယ်မျှသော်မှ မထီမဲ့မြင်
    မအောက်မေ့ပါစေလင့်၊ အချင်းချင်း၏ ဆင်းရဲဒုက္ခကို အလိုမရှိပါစေလင့်။<br />
    ၉။ အမိသည် မိမိရင်သွေးဖြစ်သော တဦးတည်းသော သားငယ်ကို အသက်အတွက်ကြောင့် အဖန်တလဲလဲစောင့်ရှောက်သကဲ့သို့ ဤနည်းအတူသာလျှင်
    ခပ်သိမ်းသောသတ္တဝါတို့၌ အတိုင်းအရှည်မရှိသော မေတ္တာစိတ်ကို ပွားစေရာ၏။ <br />
    ၁၀။ ကာမဘဝတည်းဟူသော အောက်လောက၌လည်းကောင်း၊ ရူပဘဝတည်းဟူသော အလယ်လောက၌လည်းကောင်း၊ အရူပဘဝတည်းဟူသော အထက်လောက၌လည်းကောင်း၊
    ဤလောကသုံးပါးတို့၌ ပိုင်းခြားလွတ်ကင်း ကျဉ်းမြောင်းခြင်းလည်းမရှိ ကိုယ်တွင်းဘေးရန်လည်းးမရှိ အပဘေးရန်လည်းမရှိ အတိုင်းမသိ
    ချစ်ခင်မြတ်နိုးသော မေတ္တာစိတ်ကိုလည်း ပွားစေရာ၏။ <br />
    ၁၁။ ရပ်နေစဉ်သော်လည်းကောင်း၊ သွားနေစဉ်သော်လည်းကောင်း၊ ထိုင်နေစဉ်သော်လည်းကောင်း၊ လဲလျောင်းနေစဉ်သော်လည်းကောင်း၊
    မအိပ်မငိုက်သမျှ ကာလပတ်လုံး သာသနာတော်ကြီး၌ မေတ္တာစိတ်နှင့်ယှဉ်၍ နေထိုင်ခြင်းကို "မြတ်သောနေထိုင်ခြင်း" ဟူ၍
    မြတ်စွာဘုရားတို့ ဟောတော်မူကုန်၏။<br />
    ၁၂။ မေတ္တာကမ္မဋ္ဌာန်းကို စီးဖြန်းအားထုတ် ပြုလုပ်သောသူသည် အမြင်ဖောက်ပြန် မိစ္ဆာဉာဏ်သို့ မကပ်မရောက်သောကြောင့်
    လောကုတ္တရာသီလ ရှိသည်ဖြစ်၍ မဂ်ဉာဏ်အမြင်နှင့် ပြည့်စုံပြီးလျှင် ဝတ္ထုကာမ ကိလေသာကာမတို့၌ တပ်မက်မောခြင်းကင်းသောကြောင့်
    နောက်တဖန် အမိဝမ်းတွင်း ပဋိသန္ဓေနေခြင်းသို့ ဧကန်မရောက်တော့ပြီ။ ။
</p>
<h2>မေတ္တာသုတ်တော်လာ မေတ္တာပွားနည်း (၁၁)
    နည်း</h2>
<p>၁။ လုံးစုံများစွာ၊ သတ္တဝါ၊ ချမ်းသာကိုယ်စိတ်မြဲပါစေ။<br />
    ဥပဒ်ရန်ဘေး၊ ကင်းစင်ဝေး၊ ငြိမ်းအေးကြပါစေ။
</p>
<p>၂။ ကြောက်တတ်မကြောက်တတ်၊ နှစ်ရပ်များစွာ၊ သတ္တဝါ၊ ချမ်းသာကိုယ်စိတ်မြဲပါစေ။<br />
    ဥပဒ်ရန်ဘေး၊ ကင်းစင်ဝေး၊ ငြိမ်းအေးကြပါစေ။
</p>
<p>၃။ မြင်အပ်မမြင်အပ်၊ နှစ်ရပ်များစွာ၊ သတ္တဝါ၊ ချမ်းသာကိုယ်စိတ်မြဲပါစေ။<br />
    ဥပဒ်ရန်ဘေး၊ ကင်းစင်ဝေး၊ ငြိမ်းအေးကြပါစေ။
</p>
<p>၄။ ဝေးနေ နီးနေ၊ နှစ်ထွေများစွာ၊ သတ္တဝါ၊ ချမ်းသာကိုယ်စိတ်မြဲပါစေ။<br />
    ဥပဒ်ရန်ဘေး၊ ကင်းစင်ဝေး၊ ငြိမ်းအေးကြပါစေ။
</p>
<p>၅။ ဘဝဇာတ်ဆုံး၊ မဆုံးများစွာ၊ သတ္တဝါ၊ ချမ်းသာကိုယ်စိတ်မြဲပါစေ။<br />
    ဥပဒ်ရန်ဘေး၊ ကင်းစင်ဝေး၊ ငြိမ်းအေးကြပါစေ။
</p>
<p>၆။ ရှည်တို အလတ်၊ သုံးရပ်ခန္ဓာ၊ သတ္တဝါ၊ ချမ်းသာကိုယ်စိတ်မြဲပါစေ။<br />
    ဥပဒ်ရန်ဘေး၊ ကင်းစင်ဝေး၊ ငြိမ်းအေးကြပါစေ။
</p>
<p>၇။ ကြီး ငယ် အလတ်၊ သုံးရပ်ခန္ဓာ၊ သတ္တဝါ၊ ချမ်းသာကိုယ်စိတ်မြဲပါစေ။<br />
    ဥပဒ်ရန်ဘေး၊ ကင်းစင်ဝေး၊ ငြိမ်းအေးကြပါစေ။
</p>
<p>၈။ ဆူကြုံအလတ်၊ သုံးရပ်ခန္ဓာ၊ သတ္တဝါ၊ ချမ်းသာကိုယ်စိတ်မြဲပါစေ။
    ဥပဒ်ရန်ဘေး၊ ကင်းစင်ဝေး၊ ငြိမ်းအေးကြပါစေ။
</p>
<p>၉။ လူအချင်းချင်း၊ လှည့်ပတ်ခြင်း၊ ကင်းရှင်းကြပါစေ။
</p>
<p>၁၀။ အထင်သေးခြင်း၊ အချင်းချင်း၊ ကင်းရှင်းကြပါစေ။
</p>
<p>၁၁။ ဆင်းရဲလိုခြင်း၊ အချင်းချင်း၊ ကင်းရှင်းကြပါစေ။<sup id="cite_ref-1" class="reference"><a
            href="#cite_note-1">&#91;၁&#93;</a></sup>
</p>