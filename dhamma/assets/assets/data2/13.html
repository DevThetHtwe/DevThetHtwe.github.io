<p>အနာရောဂါကင်းသည့်အရာတွင် ဧတဒဂ်ရ အရှင်ဗာကုလ၏ အံ့ဖွယ်(၃၇) ပါး နှင့် ဂါထာတော်</p>
<p>အရှင်ဗာကုလမထေရ်မြတ်သည် ဘုရားရှင်၏ သာသနာတော်ဝယ် သက်တော်အရှည်ဆုံး မထေရ်မြတ်ကြီးတစ်ပါးဖြစ်၏။</p>
<p>သက်တော်(၈၀) တွင်ရဟန်းပြု၍ ဝါတော်လည်း (၈၀) ရကာ သက်တော် (၁၆၀) နှစ် အထိ ရှည်သောမထေရ်မြတ်ကြီးဖြစ်၏။</p>
<p>ထိုမျှရှည်သော နှစ်(၁၆၀) အတွင်းတွင် နံ့သာတစ်ရှူခန့်မျှအချိန်သော်မှ အနာရောဂါမဖြစ်ဖူးပေ။</p>
<p>တစ်နေ့သောအခါတွင် အရှင်ဗာကုလသည် ရာဇဂြိုဟ်မြို့ရှိ ဝေဠုဝန်ကျောင်းတွင် သီတင်းသုံးနေစဉ် လူ့ဘဝက
    မိတ်ဆွေသူငယ်ချင်းဖြစ်ခဲ့ဖူးသော အစေလကဿပသည် ။</p>
<p>(အဝတ်မဝတ်သော သာသနာပတက္ကတွန်း) အရှင်ဗာကုလကို ” ငါ့ရှင်ဗာကုလ ရဟန်းပြုပြီး နှစ်(၈၀) အတွင်းမှာ မေထုန်အကျင့်ကို
    ဘယ်နှစ်ကြိမ် မှီဝဲဖူးသနည်း” ဟု မေးမြန်းလေ၏။</p>
<p>(အရှင်မဟာကဿပ, ကုမာရကဿပ, ဥရုဝေလကဿပ, နဒီကဿပ, ဂယာကဿပဟူ၍ ကဿပငါးဦး အပြင် အခြားကဿပအမည်တွေ များစွာတွေ့ရ၏)</p>
<p>အစေလကဿပ၏ မေးခွန်းကို အရှင်ဗာကုလက ဤသို့ အံ့သြဖွယ်ရာအကြောင်းတို့ကို မိန့်တော်မူခဲ့၏။</p>
<p>(၁) ငါ့ရှင် ကဿပ ငါရဟန်းပြုပြီး အနှစ်ရှစ်ဆယ်အတွင်းမှာ ကာမဂုဏ်နှင့်စပ်သော ကာမသညာ တစ်ကြိမ်တစ်ခါမျှ မဖြစ်ဖူး၊</p>
<p>(၂) သူတစ်ပါးကို ဖျက်ဆီးလိုမှုနှင့််စပ်သောသညာ တစ်ကြိမ်မှ မဖြစ်စဖူး၊</p>
<p>(၃) သူတစ်ပါးကို ညှင်းဆဲလိုမှုနှင့်စပ်သောသညာ တစ်ခါမှ မဖြစ်စဖူး၊</p>
<p>(၅) ကာမဂုဏ်နှင့်စပ်သောကြံစည်မှု ကာမဝိတက် တစ်ကြိမ်မှမဖြစ်ခြင်း၊</p>
<p>(၅) သူတစ်ပါးကို ဖျက်ဆီးလိုမှုနှင့်စပ်သော ကြံစည်မှု ဗျာပါဒဝိတက် တစ်ကြိမ်မှမဖြစ်ခြင်း၊</p>
<p>(၆) သူတစ်ပါးကို ညှင်းဆဲလိုမှုနှင့်စပ်သော ကြံစည်မှု ဝိဟိံသာဝိတက် တစ်ကြိမ်မှမဖြစ်ခြင်း၊</p>
<p>(၇) ဆွေမျိုးမတော်သော ဒါယကာတို့လှူသော သင်္ကန်းကို တစ်ကြိမ်မှမခံယူဖူးခြင်း၊</p>
<p>(၈) သင်္ကၤန်းပြုလုပ်ရန်အတွက် သင်္ကန်းကို ဓားဖြင့်တစ်ခါမှမဖြတ်ဖူးခြင်း၊</p>
<p>(၉) သင်္ကန်းကို အပ်ဖြင့် တစ်ကြိမ်မျှ မချုပ်ဖူးခြင်း၊</p>
<p>(၁၀) သင်္ကၤန်းကို ဆိုးရည်ဖြင့် တစ်ကြိမ်မျှမဆိုးဖူးခြင်း၊</p>
<p>(၁၁) ကထိန်သင်္ကန်းကိုလည်း တစ်ကြိမ်မျှမချုပ်ဖူးခြင်း၊</p>
<p>(၁၂) သီတင်းသုံးဖော်တို့ သင်္ကန်းချုပ်ရာ၌လည်း တစ်ြကိမ်မျှ မပါဝင်ဖူးခြင်း၊</p>
<p>(၁၃) ဒါယကာတို့ိပင့်ဖိတ်သောဆွမ်းကိုလည်း မခံယူဖူးခြင်း၊</p>
<p>(၁၄) ဒါယကာတို့က ငါ့ကိုပင့်ဖိတ်လျှင် ကောင်းလေစွဟူသော စိတ်မျိုး တစ်ခါမှမဖြစ်ဖူးခြင်း</p>
<p>(၁၅) မြို့ရွာအတွင်း အိမ်တံစက်မြိတ်အတွင်း၌ တစ်ကြိမ်မျှ မထိုင်ဖူးခြင်း၊</p>
<p>(၁၆) မြို့ရွာ အတွင်း၌ ဆွမ်းမစားဖူးခြင်း၊</p>
<p>(၁၇) မာတုဂါမကို မိန်းမဟူသောအမှတ်ဖြင့် တစ်ကြိမ်မျှမကြည့်ဖူးခြင်း၊</p>
<p>(၁၈) မာတုဂါမအား လေးပါဒခန့်ရှိသော ဂါထာမျှဖြင့်လည်း တရားမဟောဖူးခြင်း၊</p>
<p>(၁၉) ဘိက္ခုနီမကျောင်းသို့လည်း မရောက်ဖူးခြင်း ။</p>
<p>(၂၀) ဘိက္ခုနီမအား တရားမဟောဖူးခြင်း ။</p>
<p>(၂၁) သိက္ခမာန်အား တရားမဟောဖူးခြင်း ။</p>
<p>(၂၂) သာမဏေမအား တရားမဟောဖူးခြင်း ။</p>
<p>(၂၃) ဥပဇ္ဈာယ်ပြု၍ ရှင်ပြုမပေးဖူးခြင်း။်</p>
<p>(၂၄) ဥပဇ္ဈာယ်ပြု၍ ရဟန်းခံမပေးဖူးခြင်း။</p>
<p>(၂၅) မည်သည့်ရဟန်းကိုမျှ နိဿရည်းမပေးဖူးခြင်း။</p>
<p>(၂၆) သာမဏေ၏ ပြုစုလုပ်ကျွေးမှုကိုလည်း မခံယူဖူးခြင်း ။</p>
<p>(၂၇) ရေချိုးအိမ်၌ ရေမချိုးဖူးခြင်း။</p>
<p>(၂၈) ဆပ်ပြာမှုန့်မျိုးဖြင့်လည်း ပွတ်တိုက်၍ ရေမချိုးဖူးခြင်း ။</p>
<p>(၂၉) သီတင်းသုံးဖော်တစ်ဦးဦး၏ နှိပ်နယ်ပေးခြင်းကိုလည်း မခံယူဖူးခြင်း ။</p>
<p>(၃၀) အနိမ့်ဆုံးအားဖြင့် နွားနို့တစ်ညှစ် အချိန်ခန့်မျှလည်း အနာရောဂါမဖြစ်ဖူးခြင်း ။</p>
<p>(၃၁) ကျမ်းမာရေးအတွက် မည်သည့်ဆေးကိုမျှ မစားဖူးခြင်း။</p>
<p>(၃၂) တံံကဲပျဉ်ကိုမှီ၍လည်း မအိပ်ဖူးခြင်း ။</p>
<p>(၃၃) အိပ်ရာ၌ လျောင်း၍လည်း မအိပ်ဖူးခြင်း ။</p>
<p>(၃၄) ရွာနီးကျောင်းများတွင်လည်း တစ်ဝါမျှ ဝါမကပ်ဖူးခြင်း ။ (တောကျောင်း၌သာ အမြဲနေခြင်း)</p>
<p>(၃၅) ရဟန်းပြုပြီး ရှစ်ရက်မြောက်တွင် ရဟန္တာဖြစ်ခြင်း ။</p>
<p>(၃၆) တစ်ကျောင်းမှတစ်ကျောင်းသို့ အကုန်သွားရောက်ပြီးလျှင် ယနေ့ပင်မိမိပရိနိဗ္ဗာန်စံဝင်တော့မည်ဟု ဖိတ်ကြားနိုင်ခြင်း ။
</p>
<p>(၃၇) ငါသည် အသက်ရှင်စဉ်ကလည်း အခြားရဟန်းတစ်ပါးပါးကိုမျှ အကူအညီမတောင်းခဲ့ရ ယခုပရိနိဗ္ဗာန်ပြုရတွင်လည်း
    သူတစ်ပါးအလုပ်မရှုပ်ပါလင့် တာဝန်မကြီးပါစေလင့်ဟုဆင်ခြင်အောက်မေ့၍ တေဇောကသိုဏ်းဝင်စား၍ ရဟန်းသံဃာ၏ အလယ်၌ ထိုင်လျှက်ပင်
    ပရိနိဗ္ဗာန်စံဝင်၍ တေဇောဓာတ်ချက်ခြင်းလောင်ကျွမ်းကာ မုလေးပန်းငုံအဆင်းရှိသော ဓာတ်တော်တို့သာ ကြွင်းကျန်လေခြင်း။</p>
<p>မှတ်ချက်။ ။ အရှင်ဗာကုလ၏ အပေါ်က အံဖွယ်(၃၅) ပါးအထိ ကြားနာရသောအခါ အစေလကဿပသည် သာသနာတော်၌ ရဟန်းပြု၍
    ရဟန်းတရားများကြိုးစားအားထုတ်လေသဖြင့် မကြာမြင့်မီပင် ရဟန္တာဖြစ်တော်မူလေသည်။ ။</p>
<p>ကျမ်းညွှန်း။ ။ ဥပရိပဏ္ဏာသပါဠိတော် ဗာကုလသုတ်။ မဟာဗုဒ္ဓဝင် ဆဋ္ဌမတွဲ ပ-အုပ်။Monywa Javana Ashin</p>
<p>အရှင်ဗာကုလ၏ တန်ခိုးဂုဏ်ဂါထာနှင့် ( သစ္စာပြု ဆုတောင်းဂါထာ )</p>
<p>၁ – ဗာကုလော နာမ ယောထေရော</p>
<p>ဗာကုလ မထေရ်မြတ်သည်</p>
<p>၂- အပ္ပါဗာဓာန မုတ္တမော</p>
<p>အနာရောဂါ ကင်းစင်သူ များတွင်အသာဆုံံး အမြတ်ဆုံး ဖြစ်တော်မူ၏ ။</p>
<p>၃ -အဋ္ဌိဝဿသတာ ယုကော</p>
<p>သက်တော် ၁၆၀ ရှည်တော်မူ၏ ။</p>
<p>၄ -ဗာကုလံ တံံ နမာ မပာံ</p>
<p>ထိုအရှင် ဗာကုလ မထေရ်အား တပည့်တော် ရှိခိုးပါ၏ ။</p>
<p>၅ -ဧတနသစ္စေန ပုညေန</p>
<p>ဟုတ်မှန်စွာဆိုရသော သစ္စာရှိခိုး ပူဇော်ရသော စေတနာကြောင့်</p>
<p>၆- အာရောဂျံ ပေဟာတု မေ သဒါ</p>
<p>အကျွန်ပ်အား အနာရောဂါ ကင်းရှင်း ပါစေသတည်။</p>
<p>သာဓု သာဓု သာဓု</p>